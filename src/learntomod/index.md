---
title: Learn To Mod
---

Minecraft er gøy! Med Learn To Mod kan ungene lære å programmere med klosser. Det er nesten like lett å lære som Scratch (bortsett fra at det er på engelsk). Programmene de lager kan de kjøre inne i Minecraft spillet. Programmene kan bygge fysiske ting inne i Minecraft og de kan forandre hvordan Minecraft oppfører seg (derfor kaller vi dem modder). Når du lager et program og ser hvordan du kan få ting til å skje i Minecraft så er det  veldig motiverende.

## Forberedelser for deg som skal holde kurs med Learn To Mod (LTM)

Det første du må gjøre er å få en lærer-konto hos LTM. Det får du ved å sende en epost til learntomod@thoughtstem.com og fortelle at du er lærer ved en kodeklubb og gjerne vil ha en lærerkonto hos dem. Du får deretter en epost tilbake hvor de ber deg svare på noen spørsmål. Denne eposten har en lenke til en “helpdesk ticket”, følg denne lenken og svar på spørsmålene i helpdesk-systemet (ikke svar direkte på eposten). Når du har fått en lærerkonto får du også litt info fra dem om hvordan du kan bruke LTM i undervisningen.

Når du har fått en lærerkonto logger du deg inn og trykker på det store grønne feltet øverst til venstre for å koble Minecraft kontoen din til LTM. Deretter går du inn i Minecraft og legger til LTM serveren under multiplayer, server adressen er: play.learntomod.com

For å bli kjent med systemet foreslår jeg at du gjør noen oppgaver. Velg Learn > Do Badges > Skills and Drills (Using the old Simulator). Under kategorien Learning to Program finnes det over 200 oppgaver under 10 kategorier. Jeg foreslår at du gjør minst en oppgave i hver kategori. Du blir litt kjent med mulighetene og kan nå bestemme deg for om du vil bruke noen av oppgavene i undervisningen. Den første gangen jeg holdt kurs brukte jeg endel av oppgavene og vi hadde en konkurranse om hvem som klarte å få flest “badges” i løpet av en klassetime. Det fungerte sånn passe og jeg har nå gått bort fra å bruke disse oppgavene. Fordelen med dem er at ungene kan jobbe i sitt eget tempo og at de blir drillet i endel nyttige konsepter. Ulempene er at de er litt kjedelige og repetitive samt at de er litt vanskelige å få løst for de yngste siden de krever at alt må gjøres nøyaktig som oppgaven sier.

## Gjennomføring av kurs

Jeg foreslår at du bruker “Komme i gang” bruksanvisningen på den første kursdagen, eller sender ut en lenke til den på forhånd og ber alle om å ha fulgt det før de kommer på kurset. Du må ha tilgjengelig en klassekode på forhånd, den finner du under menyvalget Learn > View Classes og så velger du en klasse.

Når du holder kurs råder jeg deg til å ha 2 nettleser instanser åpne og logge på LTM i begge. Den ene bruker du til å holde klassen sin Minecraft tilgang åpen, når timen starter går du til Learn > View Classes > Velg klassen og trykk knappen “Open Server Access”. Det kommer da opp et pop-up vindu som sørger for å holde klassen aktiv i så lang tid som du har fått tildelt (vanligvis inntil 2 timer). Dette pop-up vinduet må du ikke lukke så lenge undervisningen pågår. I den andre nettleser instansen utfører du undervisningen din (ikke gjør det bare i en egen tab siden du da risikerer å stoppe pop-up vinduet fra å holde serveren åpen).

Hvis du vil så kan du bruke oppgaven "bygge en kube” som første oppgave, den er forklart på en detaljert måte og passer godt for å komme i gang. Det er nokså vanlig å bruke 2 kurskvelder på denne oppgaven.

Hvis du vil få ideer til andre oppgaver så kan du se noen av modder som har vært brukt av andre kodeklubber. Klikk på "What's Hot" på forsiden, klikk på forstørrelsesglasset under Mods og skriv "kk_" i søkefeltet. Moddene som starter med kk_ i navnet er laget på kodeklubber så de bruker norske navn på variabler o.l.

[Her er lenke til å komme i gang med Learn To Mod.](komme_i_gang/komme_i_gang.html).
