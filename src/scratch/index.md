---
title: Scratch
---

Scratch er et grafisk programmeringsspråk som er laget for at barn og
unge enkelt skal lære seg programmering. Scratch er utviklet av
Massachusetts Institute of Technology, et anerkjent universitet i USA,
og er gratis å bruke.  Programmering i Scratch er litt som å bygge med
Lego, og vi har laget mange prosjekter slik at du enkelt kan komme
igang med å lage dine egne spill.

## Hvordan komme igang med Scratch

- Gå til [scratch.mit.edu](https://scratch.mit.edu).
- Dersom siden er på engelsk så kan du bytte til norsk ved å gå helt ned på siden og velge `Norsk Bokmål`.
- Dersom du ikke har bruker så kan du lage det ved å trykke på `Bli Scratch-bruker`, øverst til høyre.

## Starte å programmere i Scratch

- For å starte å programmere så trykker du på `Programmering` øverst til venstre. Da kommer du til en side med tre felter.
- I midten er verktøykassen din hvor alle kodeklossene er tilgjengelige. For å programmere så velger du en kloss og drar den over til feltet til høyre.
- Til høyre setter du sammen kodeklosser til skript som forteller hva forskjellige figurer skal gjøre. Sammen med grafikk og lyd danner skriptene programmet ditt.
- Når du vil kjøre programmet ditt trykker du på det grønne flagget. Da vil det du har programmert skje på Scenen øverst i feltet til venstre.
- I oppgavesettene under så finner du spill og prosjekter du kan programmere i Scratch, vi anbefaler å starte med spillelisten `Introduksjon til programmering`.

## Ressurser

- Vi har en egen guide for veiledere og lærere: [Kom i gang med Scratch](veiledninger/kom_i_gang_med_scratch.html).
- Last ned kart som passer som bakgrunner i Scratch: [Last ned Scratchkart](kart/kart.html).
- Du finner diplomer og annet grafisk materiell på [kidsakoder.no/ressurser](http://www.kidsakoder.no/ressurser).

## Videoer

- Sjekk ut våre videoer på norsk for hvordan en kan komme igang og programmere i Scratch på [vimeo.com/channels/623455](https://vimeo.com/channels/623455).

