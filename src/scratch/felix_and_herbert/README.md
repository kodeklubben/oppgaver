---
title: Lærerveiledning - Felix og Herbert
---

# Informasjon til veiledere

Vi skal lage et spill hvor katten __Felix__ skal fange musa
__Herbert__. Spilleren styrer Herbert med musepekeren og skal prøve å
unngå å bli tatt av Felix. Jo lenger Herbert unngår katten jo flere
poeng får spilleren. Men blir Herbert tatt, går poengsummen ned.

Dette er et enkelt spill som gir en god introduksjon til Scratch.

![](felix_og_herbert.png)

# Forberedelser

Felix og Herbert bruker bare ressurser som er inkludert i
Scratch-platformen og krever som sådann ingen spesielle forberedelser.

Her er likevel noen generelle ting som kan være verdt å huske på:

+ Scratch er tilgjengelig på nettsiden <http://scratch.mit.edu/>. Velg
  `Programmering` eller `Prøv Det` for å begynne å programmere.
+ Alle elevene bør ha sin egen bruker i Scratch-nettverket. Uten en
  slik bruker er det mye vanskeligere å lagre spillene og programmene
  man lager. For å opprette en ny bruker, klikk `Bli Scratch-bruker`
  og følg instruksene på skjermen.
+ For å skifte språk til norsk:
  + På de vanlige nettsidene til Scratch finnes en nedtrekksmeny for
    å velge språk helt nederst på skjermen.
  + Inne i Scratch-editoren kan man trykke på jordkloden øverst til
    venstre for å endre språket som brukes.

# Læringsmål

Felix og Herbert introduserer flere konsepter, inkludert

1. hvordan __styre figurer__ med __musen__,
2. bruk av __drakter__ for å endre figurers utseende,
3. bruk av __variable__ for å telle poeng,
4. bruk av __meldinger__ for at figurer kan kommunisere med hverandre.
