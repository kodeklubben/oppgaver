---
title: '3D-Flakser, Del 1'
level: 4
author: 'Gudbrand Tandberg og Geir Arne Hjelle'
language: nb
---

# Introduksjon {.intro}

I dette prosjektet skal vi lage en versjon av Flaksefugl (som er en
kopi av Flappy Bird) i *tre dimensjoner*! Spillet går ut på at du
styrer en flyvende figur gjennom ringer som kommer mot deg. Du må
styre figuren opp og ned og side til side. Hovedutfordringen i dette
spillet er å få det til å virke som om ringene faktisk kommer mot
flakseren, og så forsvinner forbi. Prosjektet er delt inn i to deler
siden det er ganske mye vi skal igjennom. I denne første delen skal vi
få ringene til å fungere som de skal. La oss sette i gang!

![](3d_flakser.png)

# Steg 1: Lag ringer, og få dem til å komme mot deg {.activity}

Spillet skal bestå av tre figurer: __Ring__, __Flakser__ og
__Bakken__.

Vi begynner med å lage ringfiguren. Du kan enkelt tegne den selv som
to sirkler inni hverandre, fylt med en farge imellom.

## Sjekkliste {.check}

- [ ] Tegn figuren __Ring__. Jo enklere jo bedre.

- [ ] Gi ringfiguren disse skriptene:

  ```blocks
  når jeg mottar [Nytt spill v]
  skjul
  for alltid
      lag klon av [meg v]
      vent (1) sekunder
  slutt

  når jeg starter som klon
  gå til x: (0) y: (0)
  vis
  gjenta (10) ganger
      endre størrelse med (5)
      vent (0.1) sekunder
  slutt
  slett denne klonen
  ```

Du må også lage et skript som sørger for at meldingen `Nytt spill`
sendes når det grønne flagget klikkes.

## Test prosjektet {.flag}

- [ ] Hva gjør de to skriptene over? Ser det ut som om ringene kommer mot
  deg?

## Sjekkliste {.check}

De to skriptene vi har foreløpig er en OK start, men de er ikke gode
nok til å virkelig kalles 3D! Tenk litt på hvordan det virker som om
noe vokser i størrelse når det kommer mot deg. Når det er langt unna
så vokser det ganske sakte, mens når det er nærme så vokser det mye
fortere. Dette skal vi få til ved hjelp av en *variabel* som vi kaller
`distanse`{.blockdata}. Når `distanse`{.blockdata} er stor, så er
ringen langt borte, og skal vokse sakte. Når `distanse`{.blockdata} er
liten så betyr det at ringen er nærme, og den skal vokse fort.

- [ ] Lag en variabel som heter `distanse`{.blockdata}. Pass på at den kun
  gjelder for denne figuren.

- [ ] Endre skriptet over til dette:

  ```blocks
  når jeg starter som klon
  gå til x: (0) y: (0)
  vis
  sett [distanse v] til [10]
  gjenta til <(distanse) < [1]>
      sett størrelse til ((150) / (distanse)) %
      endre [distanse v] med (-0.5)
      vent (0.1) sekunder
  slutt
  slett denne klonen
  ```

- [ ] Det kan hende du må endre litt på tallene i skriptet over for at det
  skal se bra ut. Prøv deg frem!

## Utfordring: Gjennomsiktig effekt {.challenge}

Dette er ikke viktig for å kunne fortsette med spillet, men prøv hvis
du vil. For at det skal se enda mer ut som at ringene først er langt
borte og så nærme, så kan du bruke klossen

```blocks
sett [gjennomsiktig v] effekt til ((100)-((150)/(distanse))
```

for å gjøre ringene mer gjennomsiktig når de er langt borte. Hvilke
tall må du putte i denne klossen for at det skal se bra ut?

# Steg 2: Få ringene til å dukke opp tilfeldige steder {.activity}

*For at spillet skal bli mest mulig utfordrende så burde ringene dukke
 opp på forskjellige steder hver gang.*

Å først få dem til å dukke opp på forskjellige steder er ikke så
vanskelig, men å få dem til å vokse på riktig måte er litt vrient.

## Sjekkliste {.check}

- [ ] Prøv først å endre på blokken som plasserer ring-klonene til

  ```blocks
  gå til x: (tilfeldig tall fra (-100) til (100)) y: (tilfeldig tall fra (-100) til (100))
  ```

  Det ser ganske bra ut, men ikke helt riktig, eller hva? Det er
  fordi *midtpunktet* til ringen er på samme sted hele tiden mens
  ringen er på vei mot deg. For at det skal se ut som at den suser
  *forbi deg* så må du hele tiden flytte på ringen mens den er på
  vei mot deg. For å få det til å fungere må ringklonen huske hvor
  den dukket opp til å begynne med.

- [ ] Lag variabler `ringX`{.blockdata} og `ringY`{.blockdata} som *kun
  gjelder for ringfiguren*.

- [ ] Erstatt blokken som først plasserer ringen med dette:

  ```blocks
  sett [ringX v] til (tilfeldig tall fra (-100) til (100)
  sett [ringY v] til (tilfeldig tall fra (-100) til (100)
  gå til x: (ringX) y: (ringY)
  ```

  Forhåpentligvis har ikke oppførselen til ringene endret seg
  ennå. For å få midtpunktet til ringene til å flytte på seg mens
  ringene kommer mot deg kan du putte følgende blokk et sted inni
  løkken hvor ringen vokser:

  ```blocks
  gå til x: ((ringX) / (distanse)) y: ((ringY) / (distanse))
  ```

## Test prosjektet {.flag}

Trykk på det grønne flagget. Nå burde det se ut som om ringene
virkelig kommer mot deg! Nå kan du ta et pust i bakken og se over det
du har skrevet så langt.

# Steg 3: Styr en flaksefigur med piltastene {.activity}

*I neste del av dette kurset skal vi få en figur til å fly gjennom
 ringene. I dette steget skal vi lage den figuren, men ikke kode all
 flyveoppførselen dens.*

## Sjekkliste {.check}

- [ ] Lag en ny figur. Det er best om den er symmetrisk, slik at det kan
  se ut som om den flyr innover i skjermen uten at det ser teit ut,
  bruk for eksempel flaggermus-figuren. Kall den __Flakse__.

- [ ] Lag to nye variabler, `x`{.blockdata} og `y`{.blockdata}. La dem
  gjelde *for alle figurer*.

- [ ] Gi Flakse følgende skript:

  ```blocks
  når jeg mottar [Nytt spill v]
  sett [x v] til [0]
  sett [y v] til [0]
  for alltid
      hvis <tast [pil høyre v] trykket>
          endre [x v] med (10)
          vent (0.05) sekunder
      slutt
      hvis <tast [pil venstre v] trykket>
          endre [x v] med (-10)
          vent (0.05) sekunder
      slutt
      hvis <tast [pil opp v] trykket>
          endre [y v] med (10)
          vent (0.05) sekunder
      slutt
      hvis <tast [pil ned v] trykket>
          endre [y v] med (-10)
          vent (0.05) sekunder
      slutt
  slutt
  ```

  Nå endres `x`{.blockdata} og `y`{.blockdata} når du styrer med
  piltastene. Vi venter litt inni hver `hvis`{.blockcontrol}-test
  slik at `x`{.blockdata} og `y`{.blockdata} ikke plutselig vokser
  over alle grenser. Test gjerne hva som skjer dersom vi ikke venter.

- [ ] Nå vil vi at posisjonen til ringene skal endre seg når vi
  styrer. Det kan vi få til ved å endre klossen

  ```blocks
  gå til x: ((ringX) / (distanse)) y: ((ringY) / (distanse))
  ```

  til dette:

  ```blocks
  gå til x: (((ringX)-(x)) / (distanse)) y: (((ringY) - (y)) / (distanse))
  ```

  Ser det riktig ut nå? Nå er vi igrunn ferdig med det som trengs
  for å gå videre til del 2. I del 2 skal vi få det til å virke som
  om Flakse flakser når vi trykker på mellomromstasten, akkurat som
  i Flappy Bird og Flaksefugl. Prøv deg på disse utfordringene hvis
  du har mer tid igjen.

## Ting å prøve {.challenge}

- [ ] Er det mulig å styre figuren gjennom alle ringene? Husk at spillet
  skal være akkurat passe vanskelig, og ihvertfall ikke umulig. Gå
  gjennom alle skriptene og endre på verdiene slik at spillet er gøy å
  spille, og slik at det ser bra ut. Kanskje du må endre på størrelsen
  til ringen, hvor mye ringene skal vokse, hvor mye `x` og `y` endrer
  seg når pilene trykkes, hvor lenge vi venter eller noen av de andre
  verdiene.

- [ ] Tegn din egen figur! Flaggermusfiguren er kanskje ikke helt
  perfekt. Prøv å se om du kan finne noen bilder på nettet du kan
  bruke, eller tegn din helt egen figur (den burde være et
  fugleliknende dyr). Husk at det ser mye bedre ut om figuren er
  symmetrisk. Det er lurt å gi figuren to drakter; en med vingene ned
  og en med vingene opp. Da kan vi senere få Flakse til å flakse!
