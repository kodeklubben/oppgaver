---
title: Kom i gang med Scratch
author: Geir Arne Hjelle
language: nb
---


# Kom i gang med Scratch {.intro}

Scratch er et grafisk programmeringsspråk utviklet spesielt for at barn og unge
enkelt skal lære seg programmering. Denne veiledningen viser hvordan du kan
holde et kodekurs eller en skoletime hvor elevene møter Scratch for første gang.

![Bilde av programmet Scratch](kom_i_gang_med_scratch.png)


# Før kurset {.activity}

Scratch krever ikke at du har mye programmeringserfaring selv for å veilede.
Miljøet er laget for at det skal være raskt og enkelt for barna å komme i gang,
og [introduksjonsoppgavene](../) hjelper barna å lære selvstendig. Nedenfor er
en sjekkliste med forberedelser det likevel er nyttig å gå gjennom før
kodekurset.

## Sjekkliste {.check}

- [ ] Velg en oppgave blant [Scratchoppgavene](../) på
  [kodeklubben.github.io](../../). Alle oppgavene i listen

  <span class="level-1"><strong>Introduksjon</strong></span>

  passer til en førstegangsintroduksjon til Scratch. Du kan plukke en litt etter
  interesser til barna eller basert på temaet i oppgaven.

- [ ] Jobb gjennom oppgaven selv. [Lag deg en bruker](#opprett-brukere) på
  [Scratch-hjemmesiden](http://scratch.mit.edu/) (se
  [nedenfor](#opprett-brukere)) om du ikke allerede har det. Følg deretter
  oppgaven og programmer denne selv. Dette gir deg nyttig erfaring i forhold til
  hvilke utfordringer barna blir stilt ovenfor.

+ Noen oppgaver har en tilhørende lærerveiledning. Denne vil være tilgjengelig
  øverst i tittelen på oppgaven.

  ![Bilde av hvor lærerveiledningen kan finnes](larerveiledning.png)

  Les gjennom denne, og merk deg spesielt om det er tips til å løse typiske
  utfordringer barna kan komme borti. Det kan være nyttig å ha disse
  tilgjengelig på en utskrift under kurset.

+ Skriv ut oppgaven på papir til elevene. Det er mulig å jobbe med oppgavene
  uten å skrive dem ut ved at barna har oppgaveteksten åpen i en egen fane i
  nettleseren. Men dette skaper ekstra komplikasjoner ved at de stadig må bytte
  faner, huske det de leser osv. Vi anbefaler derfor at du skriver ut oppgavene,
  ihvertfall de første gangene til barna blir mer erfarne med å bruke Scratch.

  For best mulig utskrift bør du laste ned PDF-versjonen av oppgaven, også denne
  tilgjengelig øverst i tittellinjen. Pass på at du skriver ut i farger, da
  fargene på koden er viktig for å finne igjen de riktige kodeklossene.

  ![Bilde av hvordan laste ned PDF](last_ned_pdf.png)

+ Alle oppgavene passer for at barna jobber i par om du vil det. Dette vil
  gjerne gi dem en nyttig erfaring i samarbeid, og vil ofte gjøre det enklere
  for deg som veileder, siden du vil ha færre _datamaskiner_ å følge opp og
  barna vil naturlig hjelpe hverandre mer.

+ For de yngste barna er også det å lese oppgaven en utfordring. Om du skal
  holde en kodeklubb på kveldstid så oppfordre foreldrene (ihvertfall til barna
  fra rundt 10 år og yngre) til å være med og hjelpe sine barn med oppgavene.

+ Scratch kjøres i nettleseren og er derfor i utgangspunktet avhengig av at alle
  har nettilgang. Dersom du ikke er 100% trygg på at alle barna vil komme seg på
  nett bør du ha [Scratch offline](https://scratch.mit.edu/scratch2download/)
  tilgjengelig. Dette er en versjon av Scratch som man installerer som et vanlig
  program, og hvor man kan programmere også uten nettforbindelse.

  Du bør forberede en minnepenn hvor du på forhånd har lastet ned Adobe Air og
  Scratch offline for de forskjellige operativsystemene.


# Opprett brukere {.activity}

Det første du bør gjøre på selve kodekurset er å la alle barna opprette brukere.
Det er strengt tatt ikke nødvendig å ha en scratchbruker for å programmere
Scratch, men brukeren åpner en del fordeler som at det blir enklere å lagre
prosjektet sitt, prosjektet blir tilgjengelig på alle datamaskiner osv.

## Sjekkliste {.check}

- [ ] La alle barna koble seg opp på nett. Om noen bruker [Scratch
  offline](https://scratch.mit.edu/scratch2download/) trenger de ikke opprette
  scratchbruker.

- [ ] Be barna gå til hjemmesiden til Scratch på
  [scratch.mit.edu](https://scratch.mit.edu/).

- [ ] Om siden er på engelsk kan dere endre til norsk språk i nedtrekksmenyen
  nederst på siden.

- [ ] Be barna klikke `Bli Scratch-bruker` øverst til høyre på siden, og
  fylle ut skjemaet.

- [ ] Underveis blir barna bedt om å oppgi en e-postadresse. Denne vil brukes
  for å bekrefte kontoen som gir tilgang til en del ekstra funksjonalitet. Det
  er _ikke_ nødvendig at denne bekreftes med en gang.

  Om barna ikke har sin egen e-postadresse kan de gjerne bruke foreldrenes
  e-postadresse. Dersom de ikke husker den kan du være behjelpelig med å la de
  bruke din e-postadresse (aller helst oppretter du en egen adresse til dette
  formålet). Klikk i såfall gjennom e-postene du får i etterkant av kurset, og
  bekreft kontoene.


# Introduser Scratchmiljøet {.activity}

Etter at alle barna har opprettet sine brukere bør du introdusere Scratchmiljøet
gjennom en kort presentasjon i fellesskap. Denne trenger ikke ta mer enn rundt 5
minutter, slik at barna får mest mulig tid til å prøve på egenhånd.

Under er et eksempel på en presentasjon som introduserer de viktigste elementene
i Scratchmiljøet, og er mer enn nok til at barna kommer i gang på egenhånd.
Alternativt, kan du også jobbe gjennom første steg i oppgaven sammen med barna.

## Presentasjon {.check}

- [ ] Det kan være nyttig å be barna senke skjermene før du begynner, slik at de
  i størst mulig grad følger med på det dere gjør sammen. Start gjerne med å
  spørre: __Hva er programmering?__ Gjør et poeng av at _programmering er en
  måte vi beskriver hvordan noe skal gjøres_.

- [ ] Klikk `Programmering` øverst til venstre på
  [Scratch-hjemmesiden](https://scratch.mit.edu/). Dette åpner scratchmiljøet
  hvor all programmeringen skjer.

  Dersom denne siden ikke er på norsk kan du endre språk ved å klikke på
  jordkloden øverst til venstre.

  ![Bilde av hvordan velge riktig språk i Scratch](velg_sprak.png)

- [ ] Pek raskt på de tre delene av scratchmiljøet:

  + __Scenen__ øverst til venstre er der ting vil skje. Snart skal vi fortelle
    katten at den skal flytte på seg!

  + __Figurlisten__ under scenen viser figurene i programmet vårt. Etterhvert
    vil vi ha flere figurer enn katten.

  + __Kodevinduet__ til høyre, inkludert listen over klosser i midten, er der
    selve programmeringen skjer.

- [ ] Pek på den øverste blå klossen, `gå (10) steg`{.b}. Fortell at når vi
  klikker på den forteller vi katten at den skal gå. Klikk på klossen flere
  ganger mens du påpeker at katten begynner å flytte seg over skjermen. _Vi
  programmerer katten!_

- [ ] Fortell at det er mange forskjellige kommandoer vi kan gi til katten.
  Klikk på den neste klossen, `vend høyre (15) grader`{.b}, og vis hvordan
  katten nå begynner å snu seg. Be barna legge merke til at katten snur seg uten
  å flytte seg over skjermen.

- [ ] Nå skal vi se at vi kan kombinere kommandoer. Dra `gå (10)
  steg`{.b}-klossen over til kodevinduet på høyre side. Trykk gjerne noen ganger
  på forstørrelsesglasset nederst til høyre slik at det blir enklere for barna å
  lese klossene. Dra deretter også `vend høyre (15) grader`{.b}-klossen til
  høyre, og fest den under den første klossen slik:

  ```blocks
  gå (10) steg
  vend høyre (15) grader
  ```

  Klikk på kodeblokken og vis hvordan katten både flytter seg og roterer. _Vi
  har laget et skript som gir to kommandoer til katten!_

  I Scratch kaller vi en slik samling kodeklosser som utføres sammen
  for et _skript_. Alle skriptene i et prosjekt utgjør tilsammen et
  _program_.

- [ ] Endre tallet `10` i `gå (10) steg`{.b}-klossen til `20`. Katten tar nå
  lengre steg, og det blir enklere å se at den både _går_ og _vender_.

- [ ] Klikk på noen av de andre kategoriene, `Utseende`{.blocklooks},
  `Lyd`{.blocksound}, osv. Vis hvordan hver kategori inneholder flere
  kommandoer.

  Gå til `Utseende`{.blocklooks}-kategorien, og klikk på klossen `endre [farge
  v] effekt med (25)`{.b}. Vis hvordan katten endrer farge. Legg denne klossen
  øverst i skriptet ditt, slik at det ser ut som følger:

  ```blocks
  endre [farge v] effekt med (25)
  gå (20) steg
  vend høyre (15) grader
  ```

- [ ] Vis at vi også kan ta klosser ut av skript, ved å dra `vend høyre (15)
  grader`{.b} tilbake til venstre og slippe den over klosselisten. Klossen er nå
  slettet. Vis at katten nå beveger seg rett frem mens den skifter farge.

- [ ] Legg til klossen `pek mot [ v]`{.b} nederst i skriptet. Trykk på
  nedtrekksmenyen og velg `musepeker`. Skriptet ser nå slik ut:

  ```blocks
  endre [farge v] effekt med (25)
  gå (20) steg
  pek mot [musepeker v]
  ```

  Vis barna hvordan katten nå vil se mot musepekeren når du klikker på skriptet.

- [ ] Nå kommer det morsomste! Fortell barna hvordan datamaskiner er veldig
  flinke til å gjøre ting mange ganger. Dette programmerer vi ved hjelp av noe
  som heter løkker.

  Klikk på `Styring`{.blockcontrol}-kategorien, og dra ut en `gjenta for
  alltid`{.b}-kloss slik at den legger seg rundt skriptet ditt.

  ```blocks
  gjenta for alltid
      endre [farge v] effekt med (25)
      gå (20) steg
      pek mot [musepeker v]
  slutt
  ```

  Før du klikker på skriptet, spør barna hva de tror vil skje!

- [ ] Klikk på skriptet. Katten begynner å jage musepekeren rundt omkring! Flytt
  musepekeren til scenen, og la katten jage den rundt en liten stund. _Vi har
  laget et lite spill!_

- [ ] Klikk på det røde stoppsymbolet over scenen for å avslutte spillet.

Ofte er dette et passende sted å avslutte presentasjonen. Barna er som regel
veldig engasjerte og klare til å prøve på egenhånd.

La barna åpne datamaskinene sine. Minn dem på at de skal klikke `Programmering`
for å prøve selv. Ofte vil de teste ut noe av det du viste dem i presentasjonen.
La dem gjerne gjøre dette et par minutter før du minner dem på oppgaven, og ber
dem begynne å jobbe med den.


# Etter kurset {.activity}

Det er etterhvert mange barn, kodeklubber og skoler som bruker oppgavene og
veiledningene her på [kodeklubben.github.io](../../). Dersom du oppdager feil
eller har forslag til forbedringer på noen av sidene er det derfor veldig nyttig
om du melder fra om dette.

På alle sider - oppgaver og veiledninger - er det en `Rapporter et
problem`-knapp nederst som du kan trykke for å sende oss en tilbakemelding. Bruk
denne! Vi er veldig takknemlige for alle forslag som kan gjøre disse sidene enda
nyttigere!
