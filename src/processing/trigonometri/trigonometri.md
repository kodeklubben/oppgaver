---
title: Trigonometri, regulære mangekanter og stjerner
level: 2
author: Sigmund Hansen
---

# Introduksjon {intro}

Nå som du kan tegne [mangekanter](../mangekanter/mangekanter.html)
(hvis du ikke har gjort leksjonen om mangekanter, bør du gjøre dem
først), skal vi se på en litt spesiell type mangekanter: de regulære
mangekantene. Det vil si de mangekantene hvor lengden av hver kant er
lik og vinkelen i hvert hjørne er lik. Vi skal også tegne deres nære
slektninger, de regulære stjernene.

Det er en stor fordel å kunne litt trigonometri før man slår seg løs
på disse oppgavene, men vi skal prøve å gi korte forklaringer av de
konseptene som brukes i leksjonen.

## Sinus og cosinus {.protip}

Før vi begynner å tegne regulære mangekanter, skal vi bare ta en liten
titt på to trigonometriske funksjoner som vi kommer til å bruke mye:
sinus og cosinus. Vi skal se på dem spesifikt i forbindelse med
sirkler.

+ Ethvert punkt langs omrisset av sirkelen befinner seg like langt fra
  midten av sirkelen. Denne avstanden er radius i sirkelen, som regel
  skriver vi bare `r` i figurer og formler.

!()[SirkelRadius.png "En sirkel med linjer med lengde `r` fra sentrum til punkter i omrisset"]

+ Vi kan tegne en rettvinklet trekant som ligger vannrett og strekker
  seg fra midten til dette punktet.

!()[RettvinkletTrekantSirkel.png "En rettvinklet trekant mellom et punkt i sirkelens omriss og sentrum."]

+ Hvis vi sier at sentrum av sirkelen ligger i punktet (0, 0), altså X
  og Y er null i midten av sirkelen, kan vi se på avstanden til
  punktet i X og Y hver for seg. Disse avstandene utgjør to av sidene
  i trekanten ovenfor. Den siste siden er da linjen fra sentrum med
  avstand `r`. Det er vanlig å kalle de tre sidene i en trekant og
  lengdene deres `a`, `b` og `c`. I dette tilfellet har vi `c = r`.

+ Lengden på de to andre sidene, `a` og `b`, er gitt av funksjonene
  sinus og cosinus.
